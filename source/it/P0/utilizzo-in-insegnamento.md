---
jupytext:
  formats: md:myst
  text_representation:
    extension: .md
    format_name: myst
kernelspec:
  name: python3
  display_name: Python 3
---

(sec:utilizzo-in-insegnamento)=
# Utilizzo all'interno di un insegnamento
Da alcuni anni, sono titolare dell'insegnamento di {extlink}`Statistica e
analisi dei dati <https://malchiodi.di.unimi.it/teaching/SAD>` per il corso di
Laurea in Informatica dell’{extlink}`Università degli Studi di Milano
<https://www.unimi.it>`. In questo corso, l'apprendimento dei fondamenti
dell'analisi dei dati è affidato a un insegnamento fondamentale del secondo
anno, che copre sia la parte teorica di calcolo della probabilità e di
statistica matematica, sia quella più pratica di statistica descrittiva.
Risulta quindi difficile reperire materiale bibliografico completo: molti testi
eccellono in una sola delle di queste discipline, o ne privilegiano una a
scapito delle altre. Di conseguenza, non sono ancora riuscito a trovare un
libro che dia a queste tre aree il peso relativo che assegno loro nelle mie
lezioni. Distribuisco quindi delle dispense integrative, che trattano
sia gli aspetti più _computazionali_ visti a lezione, sia argomenti che non
trovano spazio nei libri di testo adottati. Man mano che la «massa critica» di
queste dispense cresceva, ho maturato la deicsione di scrivere un libro che
evitasse l'adozione di due o più testi differenti, da affiancare comunque a
dispense che colmassero le lacune residue.

I contenuti sono organizzati secondo il filo logico che seguo durante le mie
lezioni. La prima parte si concentra sulle basi computazionali, introducendo
Python e le librerie che utilizzo all'interno del libro. Nella seconda parte,
dedicata all'analisi dei dati nel senso più pratico del termine, introduco gli
argomenti e gli strumenti della statistica descrittiva nell'ottica di un loro
utilizzo diretto, scrivendo codice Python e analizzando un _dataset_ di
riferimento. Segue una parte sul calcolo delle probabilità, dedicata a esporre
i principali concetti legati alla modellazione dell'incertezza in senso
probabilistico. L'ultima parte espone le basi della statistica inferenziale,
focalizzandosi sull'inferenza parametrica. Nella trattazione ho cercato di
limitare l'uso del formalismo matematico allo stretto necessario per introdurre
gli argomenti in modo rigoroso. I paragrafi il cui titolo è contrassegnato da
un asterisco includono approfondimenti e materiale addizionale che possono
essere trascurati: si tratta fondamentalmente, di argomenti che per limiti di
tempo non riesco a spiegare in aula. Consiglio vivamente questi contenuti a chi
volesse approfondire la conoscenza della disciplina, soprattutto nell'ottica di
un proseguimento degli studi a livello magistrale.


