---
jupytext:
  formats: md:myst
  text_representation:
    extension: .md
    format_name: myst
kernelspec:
  name: python3
  display_name: Python 3
---

(sec:utilizzo-in-insegnamento)=
# Utilizzo all'interno di un insegnamento
Da un certo numero di anni, sono titolare dell'insegnamento di [Statistica e
analisi dei dati](https://malchiodi.di.unimi.it/teaching/SAD) per il corso di
Laurea in Informatica, erogato dall'Università degli Studi di Milano. Questo
libro nasce dall'evoluzione di una serie di dispense che ho utilizzato per
integrare il materiale bibliografico adottato in questo insegnamento, al fine
di trattare sia gli aspetti più _computazionali_ delle lezioni, sia alcuni
argomenti che non trovano posto nella trattazione fatta nei libri di testo.

Nei corsi di Laurea in area informatica, l'insegnamento delle tematiche alla
base dell'analisi dei dati è tipicamente affidato a un unico insegnamento
fondamentale del secondo anno, nel quale si abbracciano sia gli aspetti teorici
del calcolo della probabilità e della statistica matematica, sia quelli più
pratici legati alla statistica descrittiva. Risulta quindi difficile reperire
materiale bibliografico, perché queste discipline sono spesso oggetto di
insegnamenti differenti, per esempio nei corsi in area matematica.
Coerentemente, il panorama dei libri di testo vede spesso ottimi volumi, ma
dedicati a una sola di queste discipline, o opere che focalizzano l'interesse
su una di esse, sacrificando la trattazione delle altre. Non sono invece
ancora riuscito a trovare un libro di testo che desse a queste tre aree
il peso relativo che io assegno loro nelle mie lezioni.
È per questo motivo che ho deciso, via via che la «massa critica» delle
dispense cresceva, di scrivere un libro che evitasse l'adozione di due o più
testi differenti, da affiancare in ogni caso a dispense che colmassero le
lacune risultanti.

I contenuti sono organizzati secondo il filo logico che seguo durante le mie
lezioni. La prima parte si concentra sulle basi computazionali, introducendo
Python e le librerie utilizzate all'interno del libro. Nella seconda
parte, dedicata all'analisi dei dati nel senso più pratico del termine,
introduco i principali argomenti della statistica descrittiva e i relativi
strumenti nell'ottica di un loro utilizzo diretto, scrivendo codice Python e
analizzando un _dataset_ di riferimento. Segue una parte sul calcolo delle
probabilità, dedicata a esporre i principali concetti legati alla modellazione
dell'incertezza in senso probabilistico. L'ultima parte espone infine le basi
della statistica inferenziale, focalizzandosi sull'inferenza parametrica. Nella
trattazione ho cercato di limitare l'uso del formalismo matematico allo stretto
necessario per introdurre gli argomenti in modo rigoroso. I paragrafi il cui
titolo è contrassegnato da un asterisco includono approfondimenti e materiale
addizionale che possono essere trascurati&mdash;fondamentalmente, tutti gli
argomenti che per limiti di tempo non riesco a spiegare in aula ma che
consiglio vivamente agli studenti che volessero approfondire la conoscenza
della disciplina, soprattutto nell'ottica di un proseguimento degli studi a
livello magistrale.


